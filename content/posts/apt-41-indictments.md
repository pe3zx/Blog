---
title: "APT 41 Indictments"
date: 2020-10-04T03:17:03+07:00
author: "P. Boonyakarn"
description: "ตั้งแต่เดือนสิงหาคม 2019 จนถึงเดือนกันยายน 2020 กระทรวงยุติธรรมสหรัฐฯ และหน่วยงานภายใต้กระทรวงฯ ได้มีการสืบสวนและออกหมายจับกลุ่มแฮกเกอร์และผู้สมรู้ร่วมคิดในขบวนการซึ่งเป็นชาวต่างชาติรวมทั้งสิ้น 7 คน ผลลัพธ์จากการสืบสวนและการประสานงานทำให้ผู้สมรู้ร่วมคิด 2 คนจาก 7 คนซึ่งเป็นชาวมาเลเซียถูกจับกุม ในขณะที่ผู้ต้องหาตามหมายจับอีก 5 คนซึ่งเป็นชาวจีนยังคงหลบหนีอยู่ในประเทศจีน"
---

# Overview

ตั้งแต่เดือนสิงหาคม 2019 จนถึงเดือนกันยายน 2020 กระทรวงยุติธรรมสหรัฐฯ และหน่วยงานภายใต้กระทรวงฯ ได้มีการสืบสวนและออกหมายจับกลุ่มแฮกเกอร์และผู้สมรู้ร่วมคิดในขบวนการซึ่งเป็นชาวต่างชาติรวมทั้งสิ้น 7 คน ผลลัพธ์จากการสืบสวนและการประสานงานทำให้ผู้สมรู้ร่วมคิด 2 คนจาก 7 คนซึ่งเป็นชาวมาเลเซียถูกจับกุม ในขณะที่ผู้ต้องหาตามหมายจับอีก 5 คนซึ่งเป็นชาวจีนยังคงหลบหนีอยู่ในประเทศจีน

รายละเอียดของการสืบสวนและออกหมายจับในครั้งนี้มีความน่าสนใจอยู่หลายประเด็น อาทิ

- 3 จากใน 5 ของชาวจีนที่ถูกออกหมายจับนั้นเป็นหนึ่งในกลุ่มของ Advanced Persistent Threat (APT) ที่รู้จักกันในชื่อกลางว่า APT 41 หรือกลุ่ม Winnti ซึ่งเป็นกลุ่มที่ทำการโจมตี TeamViewer และสามารถเข้าถึงซอร์สโค้ดของโปรแกรมได้ (อ้างอิง [Bleeping Computer](https://www.bleepingcomputer.com/news/security/teamviewer-confirms-undisclosed-breach-from-2016/))
- ข้อมูลการสอบสวนบ่งชี้ให้เห็นความสัมพันธ์ระหว่างกลุ่มแฮกเกอร์กับกระทรวงความมั่นคงแห่งรัฐของจีน (Ministry of State Security - MSS) ซึ่งทำให้ปฏิบัติการการโจมตีในแต่ละครั้งที่เกิดขึ้นอาจจำเป็นที่จะต้องถูกตีความว่ารัฐบาลจีนจะได้ผลประโยชน์จากการโจมตีด้วย
- หนึ่งในเหยื่อจากการโจมตีนั้นถูกระบุว่าเป็นบริษัท Eletronic Extreme (อ้างอิง [We Live Security](https://www.welivesecurity.com/2019/03/11/gaming-industry-scope-attackers-asia/)) และยังมีบริษัทด้านโทรคมนาคมในประเทศไทยอีกด้วย
- ลักษณะการดำเนินการของกลุ่ม APT 41 นั้นมีลักษณะที่คล้ายคลึงกับกลุ่ม FIN7 ในประเด็นของการมีบริษัทซึ่งมีความเชี่ยวชาญด้านความปลอดภัยไซเบอร์บังหน้า แม้จะไม่มีรายละเอียดซึ่งเปิดเผยให้เห็นถึงกระบวนการภายในอย่างในกรณีของ FIN7 เราก็อาจจะสามารถคาดเดาความคล้ายคลึงกันในด้านของการปฏิบัติการ (opertional tradecraft) ได้ (ดูเพิ่มเติม *[FIN7 CrimeOps: ศึกษาปฏิบัติการของกลุ่มอาชญากรไซเบอร์ “FIN7” กลุ่มนักล่าระบบ Point of Sale (POS)](https://pandora.sh/posts/fin7-crimeops-a-learning-note/)*)

ตามแนวทางของการเผยแพร่เนื้อหาในลักษณะเดียวกันอย่างที่ได้เคยมีการนำเสนอไปแล้วในกรณีของ FIN7 เนื้อหาดังต่อไปนี้จะเป็นการสรุปสิ่งที่เราได้เรียนรู้เกี่ยวกับพฤติกรรมของกลุ่มแฮกเกอร์ รวมไปถึงประเด็นทางด้านเทคนิคซึ่งอาจนำไปสู่การพัฒนาของแนวทางในการป้องกัน, ตรวจจับและตอบสนองภัยคุกคามต่อไป

# Characters

การออกคำฟ้องร้องของกระทรวงยุติธรรมสหรัฐฯ ในกรณีที่เกิดขึ้นมีการประกาศออกมา 2 ช่วงเวลาคือในเดือนสิงหาคม 2019 และในเดือนสิงหาคม 2020 เพื่อป้องกันความสับสนในความเกี่ยวข้องของบุคคล ลำดับเหตุการณ์และข้อหาที่ถูกออกหมายจับ เราจะทำการเรียบเรียงผู้เกี่ยวข้องทั้งหมดใหม่อีกครั้งเพื่อความเข้าใจที่ถูกต้องดังนี้

- **กลุ่ม Video Game Consipiracy** ซึ่งโจมตีบริษัทที่เกี่ยวข้องกับการพัฒนาและให้บริการเกม ผู้ที่ถูกออกหมายจับคือ Zhang Haoran และ Tan Dailin มีชื่ออยู่ในคำฟ้องร้องครั้งที่ 1 ออกเมื่อเดือนสิงหาคม 2019
- **กลุ่ม APT 41** ผู้ซึ่งอยู่เบื้องหลังการโจมตีบริษัทกว่า 100 แห่งทั่วโลก มีชื่ออยู่ในคำฟ้องร้องครั้งที่ 2 ออกเมื่อเดือนสิงหาคม 2020 ผู้ที่มีชื่ออยู่ในคำฟ้องร้องคือ Jiang Lizh, Qian Chuan และ Fu Qiang
- **กลุ่ม SEA Gamer Mall** **เ**ป็นการออกคำฟ้องร้องชาวมาเลเซีย 2 คนในข้อหาของการแสวงหาผลประโยชน์จากการโจมตีและมีส่วนเกี่ยวข้องกับกลุ่ม Video Game Consipiracy ผู้ที่มีชื่ออยู่ในคำฟ้องร้องคือ Wong Ong Hua และ Ling Yang Ching โดยคำฟ้องร้องดังกล่าวนับเป็นคำฟ้องร้องครั้งที่ 3 ออกเมื่อเดือนสิงหาคม 2020

# Relationships

ในคำฟ้องร้องทั้งหมด 3 ฉบับ คำฟ้องร้องในฉบับที่ 2 ของกลุ่ม APT 41 ได้มีการระบุความสัมพันธ์ระหว่างกลุ่ม APT 41 และกลุ่ม Video Game Consipiracy เอาไว้ว่าผู้ที่มีชื่ออยู่ในคำร้องของทั้งสองกลุ่มนั้นมีความสัมพันธ์ในลักษณะของการเป็นเพื่อนร่วมงาน เราอาจมองได้ว่าการออกคำร้องครั้งแรกนั้นเป็นจิ๊กซอว์ตัวกลางซึ่งมีจิ๊กซอว์ตัวก่อนหน้าคือกลุ่ม APT 41 และมีจิ๊กซอว์ตัวต่อไปคือกลุ่ม SEA Gamer Mall ตามความสัมพันธ์คือ

- กลุ่ม Video Game Consipiracy มีความสัมพันธ์ในลักษณะของเพื่อนร่วมงานกับกลุ่ม APT 41
- กลุ่ม Video Game Consipiracy มีความสัมพันธ์ต่อกลุ่ม SEA Gamer Mall ในฐานะผู้ให้ผลประโยชน์จากการโจมตีระบบ
- กลุ่ม APT 41 และกลุ่ม SEA Gamer Mall ไม่ได้มีการระบุว่ามีความสัมพันธ์การโดยตรง

Jiang Lizh ซึ่งมีชื่อในคำฟ้องร้องที่เกี่ยวข้องกับกลุ่ม APT 41 เคยทำงานในบริษัทด้านความมั่นคงปลอดภัยไซเบอร์แห่งหนึ่งซึ่งอ้างว่า "มีลูกค้าเป็นหน่วยงานรัฐบาล" ในช่วงปี 2008 ถึง 2010 โดยในช่วงดังกล่าว หนึ่งในกลุ่ม APT 41 มีการพบกับกลุ่ม Video Game Consipiracy จนถึงปี 2011 ถึง 2014

ในปี 2014 Jiang Lizh เริ่มทำงานกับบริษัทด้านความมั่นคงปลอดภัยไซเบอร์แห่งใหม่ชื่อ Chengu 404 Network Technology Co., Ltd. หรือ **CHENGDU 404** บริษัทฯ มีการให้บริการรักษาความปลอดภัยเครือข่าย, บริการกลุ่ม data analytic รวมไปถึงบริการทดสอบเจาะระบบเพื่อประเมินความปลอดภัย, กู้คืนรหัสผ่านและตรวจพิสูจน์หลักฐานดิจิตอล หน้าเว็บไซต์ของบริษัทมีการกล่าวถึง "จิตวิญญาณแห่งความรักชาติ" และมีการอ้างว่าทางบริษัทมีการให้บริการแก่หน่วยงานของรัฐและทางกองทัพด้วย 

Jiang Lizh มีตำแหน่งเป็นรองประธานฝ่ายเทคนิคของ CHENGDU 404 ในขณะที่ Qian Chuan เป็นประธานของ CHENGDU 404 และ Fu Qiang เป็นผู้ดูแลฝ่าย Big Data Development การเกิดขึ้นของ APT 41 จึงอาจเรียกได้ว่าเกิดขึ้นภายใน CHENGDU 404

# Objectives

ทั้งกลุ่ม Video Game Consipiracy และกลุ่ม SEA Gamer Mall ซึ่งมีความสัมพันธ์ระหว่างกันโดยตรงนั้นต่างมีจุดมุ่งหมายที่คล้ายคลึงกันคือการพยายามแสวงหารายได้จากการโจมตีระบบ จากคำฟ้องร้องเฉพาะของกลุ่ม Video Game Consipiracy กลุ่มฯ มีพฤติกรรมในการโจมตีบริษัทซึ่งอยู่ในอุตสาหกรรมเกมเพื่อเข้าถึงฐานข้อมูลของเกม จากนั้นมีการแก้ไขข้อมูลเพื่อสร้างไอเทมในเกมหรือการเปลี่ยนแปลงเงินของตัวละครในเกม ผลประโยชน์ที่เกิดขึ้นในลักษณะดังกล่าวถูกนำมาขายให้กับผู้เล่นในเกมคนอื่นโดยแลกเปลี่ยนเป็นเงินจริง

กลุ่ม SEA Gamer Mall เข้ามามีบทบาทในการซื้อขายแลกเปลี่ยนผลประโยชน์จากกลุ่ม Video Game Consipiracy อ้างอิงจากเนื้อในคำฟ้องร้องฉบับที่ 3 ของกลุ่ม SEA Gamer Mall

หนึ่งในเหยื่อซึ่งเกิดจากปฏิบัติการของทั้ง 2 กลุ่มนี้นั้นคือบริษัท Electronics Extreme อ้างอิงจาก[รายงานของ ESET](https://www.welivesecurity.com/2019/03/11/gaming-industry-scope-attackers-asia/)  มีการตรวจพบว่าผู้โจมตีมีการแก้ไขโค้ดของเกมและฝังช่องทางลับ (backdoor) เอาไว้ในโค้ดของเกม รายงานของ ESET ยังระบุว่าเกม Infestation ในเวอร์ชันที่ถูกฝังโค้ดอันตรายซึ่ง Electronics Extreme เป็นผู้พัฒนานั้นยังคงมีการเปิดให้ดาวโหลด โดย ESET ไม่สามารถติดต่อทาง Electronics Extreme เพื่อแจ้งปัญหาได้ (ในขณะนั้น)

> While two of the compromised products no longer include the backdoor, one of the affected developers is still distributing the trojanized version: ironically, **the game is named Infestation, and is produced by Thai developer Electronics Extreme. We have tried informing them several times, through various channels, since early February, but without apparent success.**
>
> ESET on [Gaming industry still in the scope of attackers in Asia](https://www.welivesecurity.com/2019/03/11/gaming-industry-scope-attackers-asia/) (March 11, 2019)

แม้ว่าเป้าหมายของกลุ่ม APT 41 จะซ้อนทับกับกลุ่ม Video Game Consipiracy และ SEA Gamer Mall แต่อาจเป็นเพราะความเป็นไปได้ของความสัมพันธ์ระหว่างกลุ่ม APT 41 และกระทรวงความมั่นคงแห่งรัฐของจีน เป้าหมายรวมไปถึงเหยื่อของกลุ่ม APT 41 จึงมีความหลากหลายกว่า โดยสามารถแยกประเภทได้ดังนี้

- **เป้าหมายการจารกรรมข้อมูล (information theft)** โดยมีข้อมูลเป้าหมายในการขโมย อาทิ ซอร์สโค้ดของโปรแกรม, ใบรับรองสำหรับการทำ code signing ของซอฟต์แวร์, ข้อมูลลูกค้าหรือผู้ใช้บริการและข้อมูลส่วนบุคคลอื่นๆ การได้มาซึ่งข้อมูลถูกนำไปใช้ทั้งการนำไปแสวงหารายได้ต่อและการปรับปรุงผลิตภัณฑ์ของ CHENGDU 404 เพื่อผลประโยชน์ทางธุรกิจ
- **เป้าหมายในการแสวงหารายได้โดยตรง (monetization)** อาทิ การแพร่กระจายมัลแวร์เรียกค่าไถ่ในระบบที่ยึดครองได้ หรือการโจมตีในลักษณะของ cryptomining เพื่อแสวงหารายได้จากสกุลเงินดิจิตอล
- **เป้าหมายด้านความมั่นคง (state-interests)** มีการระบุว่ากลุ่ม APT 41 มีการนำข้อมูลที่ได้จากการโจมตีระบบมาเพิ่มประสิทธิภาพของผลิตภัณฑ์ที่มีลักษณะการทำงานโดยอ้างอิงข้อมูลแบบ OSINT คำฟ้องร้องยังระบุถึงการใช้แพลตฟอร์มที่สอดคล้องกับเป้าหมายของรัฐบาลจีน อาทิ การค้นหาต่อกรณีของการประท้วงในฮ่องกง และการค้นหาในประเด็นที่เกี่ยวข้องกับชาวอุยกูร์

เอกลักษณ์ของการโจมตีโดยกลุ่ม APT 41 อย่างหนึ่งคือการโจมตีในรูปแบบ **Supply-chain attack** หรือการพุ่งเป้าไปโจมตีไปยังกลุ่มผู้ให้บริการเซอร์วิส (Managed Service Provider - MSP) หรือผู้พัฒนาซอฟต์แวร์ซึ่งได้รับความนิยม กลุ่ม APT 41 จะทำการโจมตีบริการหรือองค์กรในกลุ่มนี้ หลังจากนั้นจึงมีการใช้ช่องทางของผู้ให้บริการในการเข้าถึงผู้ใช้บริการของผู้ให้บริการ หรือใช้ช่องทางของผู้พัฒนาซอฟต์แวร์ในการเข้าถึงผู้ใช้ซอฟต์แวร์ต่อไป

> 51. The conspirators also targeted and compromised prominent electronic **communications services** and **telecommunications providers** in the United States and around the pworld, including in Australia, China (Tibet), Chile, India, Indonesia, Malaysia, Pakistan, Singapore, South Korea, Taiwan, and **Thailand**. These providers included, as examples, ECS #9, ECS #10, ECS #11, and ECS #12.
> 
> Department of Justice on [C404 Indictment](https://www.justice.gov/opa/press-release/file/1317206/download) (September 16, 2020)

ทั้งนี้กลุ่ม APT 41 ถูกระบุว่ามีการโจมตีบริษัทด้านโทรคมนาคมแห่งหนึ่งในประเทศไทย แต่ไม่มีการระบุอย่างชัดเจนว่าเป็นบริษัทใด

# Tactics, Techniques, and Procedures (TTP)

*เนื่องจากในเอกสารฟ้องร้องทั้ง 3 ฉบับนั้นมีเพียงฉบับเดียวที่มีการลงรายละเอียดถึงเครื่องมือ ช่องโหว่และวิธีการโจมตีระบบอย่างชัดเจนคือคำฟ้องร้องกลุ่ม APT 41 เนื้อหาในส่วนนี้จะอ้างจากข้อมูลจากคำฟ้องร้องดังกล่าวเป็นหลัก*

โครงการ MITRE ATT&CK Enterprise Matrix ได้มีการระบุถึงเทคนิคและซอฟต์แวร์ซึ่งกลุ่ม APT 41 ใช้ในการโจมตีระบบเอาไว้แล้วซึ่งสามารถดูได้ทั้งจาก[หน้าข้อมูลของกลุ่ม](https://attack.mitre.org/groups/G0096/) หรือดูข้อมูลผ่านโครงการ [ATT&CK Navigator](https://mitre-attack.github.io/attack-navigator/enterprise/#layerURL=https%3A%2F%2Fattack.mitre.org%2Fgroups%2FG0096%2FG0096-enterprise-layer.json) ดังนั้นเนื้อหาในส่วนต่อไปนี้จะเป็นการพูดถึงรายละเอียดซึ่งข้อมูลที่มีอยู่นั้นอาจยังไม่ครอบคลุม รวมไปถึงรายละเอียดของช่องโหว่แทน

## Software/Malware

- MITRE ATT&CK มีการระบุรายชื่อมัลแวร์ที่กลุ่ม APT 41 มีการใช้งาน ได้แก่ BLACKCOFFEE, Derusbi, gh0st RAT, MESSAGETAP, njRAT, PlugX และ ROCKBOOT อย่างไรก็ตามในคำฟ้องร้องยังมีการระบุถึงมัลแวร์ Winnti/Pasteboy, Shadowpad หรือ POISONPLUG และ Crosswalk/ProxIP ด้วย
- ในกรณีของการโจมตีมหาวิทยาลัยแห่งหนึ่งในฮ่องกง กลุ่ม APT 41 มีการใช้เฟรมเวิร์ค [Gophish](https://getgophish.com/)  ในการโจมตีแบบ spear phishing
- ในการโจมตีหน่วยงานราชการของต่างประเทศ อาทิ เวียดนาม, อินเดียและสหราชอาณาจักร กลุ่ม APT 41 มีการใช้ซอฟต์แวร์ Acunetix และ SQLMap ในการโจมตี

## Vulnerabilities

คำฟ้องร้องของกลุ่ม APT 41 มีการระบุถึงพฤติกรรมของกลุ่ม APT 41 ซึ่งมีการใช้ช่องโหว่และโค้ดสำหรับโจมตีช่องโหว่ซึ่งพึ่งมีการเปิดเผยสู่สาธารณะในการปฏิบัติการของตน ทาง US-CERT ยังได้มีการให้รายละเอียดเพิ่มเติมของช่องโหว่ที่มีการใช้งานในรายงาน [Alert (AA20-258A) Chinese Ministry of State Security-Affiliated Cyber Threat Actor Activity](https://us-cert.cisa.gov/ncas/alerts/aa20-258a) รายการของช่องโหว่ซึ่งถูกใช้โดยกลุ่ม APT 41 ตามรายละเอียดดังนี้

| CVE Identifier |                         Affected Products                         | CVSSv3 |        Source        |
|:--------------:|:-----------------------------------------------------------------:|:------:|:--------------------:|
| CVE-2019-19781 | Citrix Application Delivery Controller (ADC) และ Gateway          |   9.8  | Indictment & US-CERT |
| CVE-2019-11510 | Pulse Secure Pulse Connect Secure (PCS)                           |  10.0  | Indictment & US-CERT |
| CVE-2019-16920 | D-Link Routers                                                    |   9.8  | Indictment           |
| CVE-2019-16278 | nostromo nhttpd                                                   |   9.8  | Indictment           |
|  CVE-2019-1652 | Cisco Small Business RV320 และ RV325 Dual Gigabit WAN VPN Routers |   7.2  | Indictment           |
|  CVE-2019-1653 | Cisco Small Business RV320 และ RV325 Dual Gigabit WAN VPN Routers |   7.5  | Indictment           |
| CVE-2020-10189 | Zoho ManageEngine Desktop Central                                 |   9.8  | Indictment           |
|  CVE-2020-5902 | F5 BIG-IP                                                         |   9.8  | US-CERT              |
|  CVE-2020-0688 | Microsoft Exchange                                                |   8.8  | US-CERT              |

# Remarks

- คำฟ้องร้องที่กระทรวงยุติธรรมสหรัฐฯ มีการเผยแพร่ออกมามีบันทึกการสนทนาระหว่างกลุ่ม APT 41 และผู้สมรู้ร่วมคิดในปี 2017 การสนทนาเกิดขึ้นในช่องทางและในวิธีการที่ไม่สามารถระบุได้ การได้มาซึ่งบันทึกการสนทนาอาจเป็นไปได้ว่าข้อมูลของปฏิบัติการนั้นรั่วไหล หรืออาจถูกเข้าถึงโดยบุคคลภายนอก
- คำฟ้องร้องที่กระทรวงยุติธรรมสหรัฐฯ มีการเผยแพร่ออกมามีการพูดถึงโครงการภายในของ CHENGDU 404 ในชื่อ "Sonar X" ซึ่งเป็นโครงการที่ถูกระบุว่าสามารถใช้เพื่อประเมินความเสี่ยงได้ เทคโนโลยีเบื้องหลังของ Sonar X นั้นคือระบบซึ่งใช้ในการค้นหาข้อมูลจากเครือข่ายสังคมออนไลน์ แหล่งข้อมูลสาธารณะ ในลักษณะของการ open-source intelligence (OSINT) รวมไปถึงข้อมูลซึ่งได้จากการโจมตีระบบต่าง ๆ คำฟ้องร้องมีการระบุว่าระบบ Sonar X ถูกใช้โดย CHENGDU 404 โดยละเอียดอย่างไร เช่นเดียวกัน การยืนยันข้อเท็จจริงในส่วนนี้ไม่สามารถทำได้แม้จะทราบว่าเป้าหมายซึ่ง APT 41 โจมตีนั้นคือองค์กรหรือคือผู้ใด อย่างไรก็ตามการที่คำฟ้องร้องสามารถยืนยันการใช้ระบบ Sonar X ซึ่งดูสอดคล้องกับแนวทางการเมืองของจีนบ่งชี้ว่ามีการทราบข้อมูลเชิงลึกด้วยวิธีการใดวิธีการหนึ่งมาก่อน และข้อมูลดังกล่าวก็มีความน่าเชื่อถือสูงด้วย ประเด็นนี้จึงมีความน่าสนใจว่ารัฐบาลสหรัฐฯ รู้ได้อย่างไรถึงพฤติกรรมการใช้งานระบบ Sonar X โดยละเอียดนี้

# References

- [Seven International Cyber Defendants, Including “Apt41” Actors, Charged In Connection With Computer Intrusion Campaigns Against More Than 100 Victims Globally](https://www.justice.gov/opa/pr/seven-international-cyber-defendants-including-apt41-actors-charged-connection-computer)
- [Alert (AA20-258A) Chinese Ministry of State Security-Affiliated Cyber Threat Actor Activity](https://us-cert.cisa.gov/ncas/alerts/aa20-258a)
- [Gaming industry still in the scope of attackers in Asia](https://www.welivesecurity.com/2019/03/11/gaming-industry-scope-attackers-asia/)
- [APT 41 - Malpedia](https://malpedia.caad.fkie.fraunhofer.de/actor/apt41)
- [APT 41, Group G0096 | MITRE ATT&CK](https://attack.mitre.org/groups/G0096/)